Erbarm dich mein o herre got /
nach deyner grosn barmhertzigkeyt.
Wasch ab mach rein mein missetat /
ich kenn mein sund vnd ist mir leyt.
Allein ich dir gesundet han /
das ist wider mich stetiglich /
das böß vor dir mag nit bestan /
du bleibst grecht ob du vrteylst mich.

Sich herr ynn sund byn ich geborn /
ynn sund enpfyng mich mein mutter.
Die warheyt liebst / thust offenbarn /
deyner weyßheyt heymlich guter.
Bespreng mich herr mit Isopo /
reyn wird ich wo du weschest mich /
weisser dan schne / mein ghör wirt fro /
als mein gebeyn wirt frewen sych.

Herr sych nit an die sunde mein /
thun ab al mein vngrechtigkeit.
Vnd mach yn mir das hertze rein /
eyn newen geyst yn mir bereyt.
Verwurff mich nit von deym angesycht /
deyn heylig geyst / wend nitt von mir /
die freud deins heyls her zu mir richt /
der willig geyst enthalt mich dir.

Dy gotlosn wil ich deyne weg /
dy sunder auch thun leren.
Das sy von bozen falschen steg /
zu dir durch dich sich keren.
Beschirm mich herr meins heyls ein got /
vor deim vrteyl durchs blut bedeut /
mein zung verkundt dein rechts gebot /
schaf das mein mund dein lob außbreyt

Kein leiplich opfer von mir heyschst /
ich hett dir das auch geben.
So nym nu den zerknirschten geyst /
betrubts vnnd traurigs hertz darneben.
Verschmech nit gott das opffer dein /
thun wol yn deyner gutigkeyt /
dem berg syon / do Christen sein
die opfern dir gerechtigkeyt.
