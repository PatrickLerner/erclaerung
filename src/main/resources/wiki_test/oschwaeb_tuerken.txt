Ain Ermanung wider
Die Türcken / Vnd wie sy die Christen
durchechtent. Im land Vngern.

DOrt hört durch got da ist kein feyr
der gantzen Christenhait gemeyr
Und vorpaw / genant Vngerland
allen Christen vorlengest bekant.
5
Das lange jar gar beschwerlich
vnd gegen dem Türcken manlich
Sich enthalten vnnd jm gewördt
das er sych von vns nicht genördt
Den raub hat es selb gelytten
10
offt nahet in des Lands mitten.
Das ist nun worden müd vnd schwach
jr Christen merckt ain grosse sach.
Laßt eüch die auffs höchst lygen an
damit wir auff der rechten pan.
15
Bey Christus beleyben megen
der vnns den götlichen segen.
In der Ewigkayt geben würdt
des vnns zuo gedencken gebürdt
Der wiettent Türck hat grosse macht
20
neülich jnß Ungerland gebracht.
Krieckischen weissenburg erlangt
darumb er nun in hoffart prangt.
So er den Schlüssel zuo dem Land
vnnd vil meer fösten in seyn hand.
25
Gebracht / kain rast hat er nit meer
der Christenhayt auff jr höchst eer.
Leyb / leben / weib kind vnd auch guot
[6] hat er nun mal gefaßt sein muot.
Das vngerlant ist vast erschefft
30
wa das durch hilff nit wurd bekrefft.
In sein gwalt wurd er des bringen
darnach bald mit dem Reich ringen
Auß hungern ist er bald vnnd schnell
in Osterreich bey tages hell.
35
Bayren ist jm gleich zuo der hand
von dann er kumbt in andre land
Dem Rein mag er bald kommen zuo
damit hab wir kain zeyt kayn ruo.
Sein verderben vnnd graussam that
40
ist bald vnnd eylent ee wir rat
Schliessen / vnd suochen gegen wör
so kumbt er wider zuo dem Mör.
Oder zuo den grossen Landen
die er erlangt vns zuo schanden.
45
Die weil wir Christen etlich jar
gemerckt haben sein grosse schar.
Damit er sich in wenig weeg
gemert vnd gehaufft jr niderleeg.
In frömbden Landen sy gestölt
50
soldans land für ains in gefölt.
Das sy besitzen mechtigklych
neülich erobert gewelttigklich.
Zuo melden ich yetz vnderlass
wie vil mechtiger grosser pass.
55
[7] Und Reichtumb sy erobert han
des Kayser Maximilian.
Der höchst beryembt fürst hat betracht
wa jm der Almechtig die macht.
Seins lebens lenger geben het
60
vil land leüt vnd Christlich stet.
Werent versichert belyben
die Türcken het er getryben
Weiter dann in jr vaterland
vil volcks entlößt auß jrem pand.
65
Mecht man den herwider bringen
was wurd die welt yetz gewynnen.
Streytbar / erfarn / guotig / still
ist er geweßt gnediger wil.
Alzeyt bey jm gewonet hat
70
summa aller tugent ain stat.
Gar trefflych het er beschlossen
o Got das werd ein gegossen.
Durch dein gnad den Christen leüten
das sy lenger kains wegs peiten.
75
Sunder von stundan heben an
vnd des gecreützigten gots Fan.
Darauff vnser Glaub gestölt ist
herfür bringen on ferrer frist.
Bey dem wir all helffen tretten
80
alt vnnd jung sollen zuo tretten.
Zuo baioder Capistranus zeyt
[8] wurden die frommen Christen leüt.
Zuo rettung Weissenburg bewegt
vnd vil Türcken daruor erlegt.
85
Warumb das yetz nicht beschehen
muoß ich eüch lauter veriehen.
Vnnser vnfleys vnnd aygner nutz
gegen dem nechsten Stoltzer trutz.
Hass / neid / vnd arglistig synnen
90
die machen Türcken gewinnen.
Die weil wir darinn verirrt sein
vnnd tag vnd nacht jn dißer peyn.
Vnns selbs aneinander yeben
kayner dem andern will lyeben.
95
Kumbt der Türck mit verainter weyß
nimbt vnns vnuersehen den preyß.
Nun sehen wir vnsern zanck
ob er nicht dem Türcken ain gschwanck.
Vnnd ain groß glechter bringen soll
100
das wir Christen so grob vnd toll.
An ainander selbst verderben.
damit jm sein glück erwerben.
Laßt vns durch got all böß grymmen
die zuo zwitracht vnd neyd stymmen.
105
Von vns Christen wenden gar weyt
vnd die schicken da Türckey leyt
Auch tag vnd nacht stets gedencken
wie wir die Türcken versencken.
[9] Dardurch der Christlich glaub gemert
110
vnd gottes namen werd geert.
Dann Machomet nem über hand
brecht vns in die Teüflischen band
Dauor behüt vnns ewyger Got
erman dein Christenlyche rot.
115
Das man eyl vnd entgegen zyech
die Türcken treiben leüt vnd viech
Von tag zuo tag es an vnns kam
wir seynd die nechsten in der ram.
Gedenck an deine kind vnd weyb
120
den sy nemen guot eer vnnd leyb.
In ewig pein gleich als ain vich
o Christen mensch schau auff vnnd sych
Lauff bald vnnd hab dieweil kain rast
byß die feind werden Angetast.
125
Darzuo helff vns die muoter werd
die vnser trost ist hye auff erd.
