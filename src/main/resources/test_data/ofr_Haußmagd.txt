IM Sommer erst vergangen hewr /
Kom ich zu einer Abendthewr /
In einem Hauß / darinn ich solt
Zu Abend zechen / da man wolt /
Beuor geben ein jungen Han /
Die Fraw der Magd den stecket an /
Da wir nun truncken auff zwu Stund /
Das Hun nicht fertig werden kundt /
Die Fraw geht nauß / schawt in die Kuchn
Vnd wider kam mit grossem Puchn /
Sprach: Kombt doch herauß alle bayd /
Beschawet mein häußliche Maid /
Beyd schlichn wir hinauß mit der Frawen /
Der stoltzen Köchin zu zuschawen /
Da saß die Magd beym Hert vnd schlieff /
Vnd schnarchend durch die Nasen pfiff /
Gleich wie ein alter Ackergaul /
Die Zotten hiengen ihr ins Maul /
Sie war im gantzen Gsicht besudlt /
In Kleidern bschmutzet vnd zerhudlt /
Ihr Händ weiß als der OfenHert /
Vnd in der Kuchen an der Erdt /
Lag Schüssel / Pfannen vngespült /
Als hett ein Saw darinn gewült /
Die Scheffel zerlechtzt vnd zerfallen /
Die Häfn zerbrochen / Bey dem allen
Der Hund auß einer Schüssel fraß /
Die Katz auch auff dem Kochhert saß /
Den Fleischhafn hett sie vmbkehr gar /
Das Fewr auch abgegangen war /
Das Hun war noch nicht recht erstarrt /
Ob disem Koch ich gleich ernarrt /
Die Fraw sprach / Lieber Nachbawr secht /
Sollt jhr jr Faulkeit wissen recht /
Die sie die vierzehn tag hat trieben /
Ein Buch wurd wol von jhr geschrieben /
Ihr möcht euch wol darob verwundern /
Zu morgens kan mans nicht ermundern /
Dann kombt sie in die Stubn geloffn /
Der Busen steht jhr oben offen /
Ihr Har verwutzelt vnd zerstroblt /
Als ob sie hett der Rab gezoblt /

Wil ich dann Wassr ins Gießfaß hon /
Muß ichs all morgens selbst drein thon /
Die Stuben kehrts / das gröst lests ligen /
Das Körich schütts vnder die Stigen /
Darnach geht sie nach Wasser auß /
Vnd was geschehen ist im Hauß /
Das bringts zu Mären also warm /
Tregt sie herauff ein Holtz am Arm /
So würfft sies / daß sichs Hauß thut rührn /
Wann sie dann wil ein Fewer schüren /
Laufft sie zum Nachbawrn mit dem Liecht /
Den Fewerzeug sie nicht zuricht /
Dann legts etwan sechs Scheiter an /
Zwey Scheitlein köndtens auch wol thon /
Verbrennt das Holtz / eh sie zusetzt /
Das Fleisch vngwaschn sie auch letzt /
Dann lest sies vngefaumer stehn /
Oder zuletzt gar vbergehn /
Eins ist verbrennt / das andr vngsaltzen /
Das dritt vngsottn / das viert vngschmaltzen
Also wird durch jhr täglich kochen /
Verwarlost vil verwüst / verbrochen /
Wo ich nicht bin hinden vnd forn /
So ist jhr Spinnen auch verlohrn /
Eins verdreht / das andr verwutzelt /
Hanff vnd Flachs sie schantlich verbutzelt /
Gantz Schübel Werck sie mir versteckt /
Verzwerte Spindel sie verlegt /
Mein Gselln offt vngebettet ligen /
Kein Arbeit thut jhr angesiegen /
Ich muß sie wie ein Esel treiben /
Es sey mit Fegen oder Reiben /
Nichts nutz ist[1] sie auch mit dem Waschen /
Ins Körich schütt sie mir den Aschen /
Verdrossen / Aller ding nachlässig /
Wie man spricht / Stüttfaul vnd gefrässig
Ist sie / das Faist von Suppen nascht /
Vnd was Geschleckswercks sie erhascht /
Von Wein vnd Bier / es jhr gleich gilt /
Ohn was sie mir sonsten abstillt /
Doch schleufft sie an die Bubentäntz /
Vnd macht den JungenGsellen Cräntz /

Ist doch der aller gröst vnlust /
Der allerschandtlichst Suppenwust /
Wann wir sitzen vnd sollen Tischen /
So thut sie nach den Flöhen fischen /
Sie schmeist mir in Häfen vnd Scherben /
Vor Vnzifer möcht sie verderben /
Yedoch die Zeit wir nie vermochten /
Das sie jhr zwagen hett vnd flochten /
Ihr Hembd / Goller / ist wie die Erdt /
Sie ist in Summa gar nichts werth /
Dann nur zum Fressen vnd zum schlaffen /
Ich sprach / ich wolt die Lümpin straffen /
Sie sprach / ja wenn ich mit jhr schrey /
Gibt sie mir für ein Wort wol drey /
Ich sprach / so thut den Schleppsack nauß /
Was soll der Schawer in dem Hauß /
Weil sie kein Straff auffnemmen wil /
Endlicher Mägd findt jhr noch vil /
Die euch zu rechter zeit auffstohn /
Vnd jhr Haußarbeit embsig thon /
Nach Art / wie jedes thut gebührn /
Holtz / Wasser tragen / Fewer schüren /
Waschen / Spinnen / Spüln vnd Kochn /
Zu rechter zeit auß die gantz Wochen /
Mit fleiß auffrichtig / recht vnd redlich /
Vnd euch auch sunst trew vnd vnschädlich /
In alln Sachn suchen ewern Nutz /
Mit einer solchen gschicht euch guts.
Sie sprach: Der JahrRitt soll der waltn /
Ich will sie auch nit längr behaltn /
Dann Morgen ist S. Jacobs tag /
So hat sie gleich nach jhrer Sag /
Seyt Liechtmeß vierzehen Dienst gehabt /
Der Ritt hat mich mit jhr begabt.
Der Schwenck hub ich laut an vnd lacht /
In dem die faul Haußmagd erwacht /
Auffgienet weit / vnd sah vns on /
Da dacht ich in meim Hertzen schon /
Wo Haut vnd Haar ist gar entwicht /
Da wird kein guter Beltz auß nicht /
Wer mit einr solchn Magd ist geschlagn /
Der weiß von groß Vnglück zu sagn.

Augspurg / bey Cunrad Roleder Brieffmaler / den Laden auff Barfusser Bruck.
