MEmmingen ein Reichstatt / schön vnnd vest / hat vorzeiten zum Grünen Werd geheissen. Da ist ein reiche Gemein / vnd reiche Kauffleut. Es rinnt durch die Statt ein Bach von lauterem Brunnenwasser / der gefreurt nicht. Es ist vmb die Statt gar lustig spacieren / auff der einen seiten ist ein Rieth / das bevestiget die Statt. Es ist da ein reich Anthonier Hauß / auch ein reich Spittal. Man macht da guten Barchet / Leinwat / Golschen vnnd Buchsenschein. Es ligen vmb die Statt auff ein Meil wegs oder zwey viel Clöster / nemlich Ottenbeuren / gestifft von Graffe Sylaco von Ylergöw / zu den zeiten des Grossen Keyser Carlen. Münchrot Premonstratenser Ordens / gestifft von den Hertzogen von Teck. Ochsenhausen ein Benedicter Closter / gestifft von den Herren von Wolffhardsschwendin. Wyblingen gelegen an der Yler / vnd gestifft von den Graffen von Kirchberg. Item ein Cartheuser Closter genannt Büchßheim / das haben die Edelleut von Ellerbach gestifft. Item Schlösser im Ynthal gelegen / Kronburg der Edelleuten von Rechberg/ Marstetten der Herren von Künßeck / Lautrack der von Landaw / Eroltzheim deren von Eroltzheim / Kelmüntz deren von Rechberg / wie auch Aichach vnd Brandenburg. Item Dietenheim / Bellenberg / Wertingen / Zelb / Kirchberg Schloß vnd Marckt an der Yler. Alß aber die Graffen von Kirchberg abgestorben / ist Kirchberg kommen an das Hauß Oestereich / vnd nachmals den Fuckern verpfendt.

VOn dem wasser Remß so durch diß thal fleüßt / wirt es genant das Remßthal. Es ligt darin die Reichstatt Gemünd / ist vor zeiten gewesen vnder den Hertzogen von Schwaben / die auch do hoff haben gehalten als einer erb eigen statt. Es ist bey vnsern zeyten ein groß gewerb do von Christallinen / Augsteinen vnnd beynen pater noster. Es ligt auch in disem thal Hohenstauffen ein bergschloss / das der Hertzogen von Schwaben ist gewesen / die haben jren stammen vnd haerkommen daruon gehabt / dann sie erstlich freyherren gewesen / auß denen Hertzogen vnd volgens Römischer keyser vnnd künig erwachsen / etc. Diß schloss gehoert jetz zuo dem Hertzogthumb Wyrtenberg. Es ligt nitt ferr daruon das closter Lorch / das von genanten Hertzogen gestifft ist worden. Diß thal bringt wein / korn / habern / obß / vil vich / etc. Nit minder frucht ist das Prentzthal / das den nammen hat von der Prentz die dann entspringt bey dem closter künigsbrunn / vnd laufft vor Gengen / vnd kompt vnder Gundelfingen dem stettlin in die Thonaw. Es ligen in disem thal Heidenheim das stettlin vnd Helenstein das schloss.
